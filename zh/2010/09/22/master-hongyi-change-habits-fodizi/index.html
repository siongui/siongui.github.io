<!DOCTYPE html>
<html lang="zh">
<head><meta charset="utf-8">
  <title>弘一大師《改習慣》</title>
  <meta name="keywords" content="轉錄,佛弟子文庫,弘一大師"/>
  <meta name="description" content="吾人因多生以來之夙習，及以今生自幼所受環境之熏染，而自然現於身口者，名曰習慣。"/>
  <meta name="author" content="弘一大師"/><meta property="og:title" content="弘一大師《改習慣》" /><meta property="og:image" content="http://m.fodizi.tw/uploadfile/202304/24/1646200877.jpg" />
<meta property="og:description" content="吾人因多生以來之夙習，及以今生自幼所受環境之熏染，而自然現於身口者，名曰習慣。" /><meta name="viewport" content="width=device-width, initial-scale=1">

  <link rel="apple-touch-icon" href="/zh/../extra/Dharma_wheel.png" />
  <link rel="manifest" href="/manifest.json" />

  <link rel="stylesheet" type="text/css" href="/zh/../theme/css/style.css">
</head>
<body>

<div>
<nav class="nav">
  <div class="nav-left">
    <a class="nav-item" href="/zh/">理論與實作</a>
  </div>

  <label for="menu-toggle" class="nav-toggle">&equiv;</label>
  <input type="checkbox" id="menu-toggle" class="is-hidden"/>

  <div class="nav-right nav-menu">
<a class="nav-item" href="/zh/pages/about.html">關於</a>
    <a class="nav-item" href="/zh/archives.html">歸檔</a>
    <a class="nav-item" href="/zh/categories.html">分類</a>
    <a class="nav-item" href="/zh/tags.html">標籤</a>
    <a class="nav-item" href="/zh/authors.html">作者</a>
    <!--TODO: add links for Links(optional), and RSS -->

    <span class="vertical-divider"></span>

        <a class="nav-item" href="/">English</a>
        <a class="nav-item" href="/th/">ไทย</a>
  </div>
</nav><gcse:search></gcse:search><main role="main" class="article">
  <article>
    <header>
      <h1>
        <a href="/zh/2010/09/22/master-hongyi-change-habits-fodizi/"
           rel="bookmark"
           title="Permalink to 弘一大師《改習慣》">
          弘一大師《改習慣》
        </a>
      </h1>
    </header>
<aside><time datetime="2010-09-22T00:00:00+08:00">
    九月 22, 2010
  </time></aside>
    <aside><div class="edit-on-github"><a href="https://github.com/siongui/userpages/tree/master/content/articles/2023/04/09/master-hongyi-change-habits-fodizi%25zh.rst">在Github上編輯</a></div></aside>
    <hr>

    <div class="main-content"><!-- .. image:: http://m.fodizi.tw/uploadfile/202304/24/1646200877.jpg
 :align: center
 :alt: 弘一大師《改習慣》 -->
<p>吾人因多生以來之夙習，及以今生自幼所受環境之熏染，而自然現於身口者，名曰習慣。</p>
<p>習慣有善有不善，今且言其不善者。常人對於不善之習慣，而略稱之曰習慣。今依俗語而標題也。</p>
<p>在家人之教育，以矯正習慣為主。出家人亦爾。但近世出家人，惟尚談玄說妙。於自己微細之習慣，固置之不問。即自己一言一動，極粗顯易知之習慣，亦罕有加以注意者。可痛嘆也。</p>
<p>餘於三十歲時，即覺知自己惡習慣太重，頗思盡力對治。出家以來，恆戰戰兢兢，不敢任情適意。但自愧惡習太重，二十年來，所矯正者百無一二。</p>
<p>自今以後，願努力痛改。更願有緣諸道侶，亦皆奮袂興起，同致力於此也。</p>
<p>吾人之習慣甚多。今欲改正，宜依如何之方法耶？若臚列多條，而一時改正，則心勞而效少，以餘經驗言之，宜先舉一條乃至三四條，逐日努力檢點，既已改正，後再逐漸增加可耳。</p>
<p>今春以來，有道侶數人，與餘同研律學，頗注意於改正習慣。數月以來，稍有成效，今願述其往事，以告諸公。但諸公欲自改其習慣，不必盡依此數條，盡可隨宜酌定。餘今所述者、特為諸公作參考耳。</p>
<p>學律諸道侶，已改正習慣，有七條。</p>
<p>一、食不言。現時中等以上各寺院，皆有此制，故改正甚易。</p>
<p>二、不非時食。初講律時，即由大眾自己發心，同持此戒。後來學者亦爾。遂成定例。</p>
<p>三、衣服朴素整齊。或有舊制，色質未能合宜者，暫作內衣，外罩如法之服。</p>
<p>四、別修禮誦等課程。每日除聽講、研究、抄寫、及隨寺眾課誦外，皆別自立禮誦等課程，盡力行之。或有每晨於佛前跪讀法華經者，或有讀華嚴經者，或有讀金剛經者，或每日念佛一萬以上者。</p>
<p>五、不閑談。出家人每喜聚眾閑談，虛喪光陰，廢弛道業，可悲可痛！今諸道侶，已能漸除此習。每於食後、或傍晚、休息之時，皆於樹下簷邊，或經行、或端坐、若默誦佛號、若朗讀經文、若默然攝念。</p>
<p>六、不閱報。各地日報，社會新聞欄中，關於殺盜淫妄等事，記載最詳。而淫慾諸事，尤描摹盡致。雖無淫慾之人，常閱報紙，亦必受其熏染，此為現代世俗教育家所痛慨者。故學律諸道侶，近已自己發心不閱報紙。</p>
<p>七、常勞動。出家人性多懶惰，不喜勞動。今學律諸道侶，皆已發心，每日掃除大殿及僧房簷下，並奮力作其他種種勞動之事。</p>
<p>以上已改正之習慣，共有七條。</p>
<p>尚有近來特實行改正之二條，亦附列於下：</p>
<p>一、食碗所剩飯粒。印光法師最不喜此事。若見剩飯粒者、即當面痛訶斥之。所謂施主一粒米、恩重大如山也。但若爛粥爛面留滯碗上、不易除去者，則非此限。</p>
<p>二、坐時注意威儀。垂足坐時、雙腿平列。不宜左右互相翹架，更不宜聳立或直伸。餘於在家時、已改此習慣。且現代出家人普通之威儀，亦不許如此。想此習慣不難改正也。</p>
<p>總之，學律諸道侶，改正習慣時，皆由自己發心。決無人出命令而禁止之也。</p>
<hr class="docutils" />
<p>轉錄來源：
<a class="reference external" href="http://m.fodizi.tw/qt/qita/1101.html">弘一大師《改習慣》 - 弘一大師 - 佛弟子文庫</a></p>
</div>

    <footer><hr><address><b>作者</b>:
    <a rel="author"
       href="/zh/author/hong-yi-da-shi.html">弘一大師</a>
  </address><aside>
    <i>&isin;</i> <b>分類</b>:
    <a href="/zh/category/zhuan-lu.html">轉錄</a>
  </aside><aside>
    <i>&sum;</i> <b>標籤</b>:
      <a href="/zh/tag/zhuan-lu.html">轉錄</a>
,       <a href="/zh/tag/fo-di-zi-wen-ku.html">佛弟子文庫</a>
,       <a href="/zh/tag/hong-yi-da-shi.html">弘一大師</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div>
<script>
  (function() {
    var cx = '000759460633137666077:43yuu4nvb0c';
    var gcse = document.createElement('script');
    gcse.type = 'text/javascript';
    gcse.async = true;
    gcse.src = (document.location.protocol == 'https:' ? 'https:' : 'http:') +
        '//cse.google.com/cse.js?cx=' + cx;
    var s = document.getElementsByTagName('script')[0];
    s.parentNode.insertBefore(gcse, s);
  })();
</script><script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-31712770-3', 'auto');
  ga('send', 'pageview');

</script><script>
navigator.serviceWorker && navigator.serviceWorker.register('/sw.js').then(function(registration) {
  console.log('Excellent, registered with scope: ', registration.scope);
});
</script></body>
</html>