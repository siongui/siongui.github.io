<!DOCTYPE html>
<html lang="th">
<head><meta charset="utf-8">
  <title>คำสั่งเสีย - พระอาจารย์ ประวิทย์</title>
  <meta name="keywords" content="พระอาจารย์ ประวิทย์"/>
  <meta name="description" content="คำสั่งเสีย - พระอาจารย์ ประวิทย์"/>
  <meta name="author" content="พระอาจารย์ ประวิทย์"/><meta property="og:title" content="คำสั่งเสีย - พระอาจารย์ ประวิทย์" />    <meta property="og:image" content="/th/../extra/Dharma_wheel.svg" /><meta property="og:description" content="คำสั่งเสีย - พระอาจารย์ ประวิทย์" /><meta name="viewport" content="width=device-width, initial-scale=1">

  <link rel="apple-touch-icon" href="/th/../extra/Dharma_wheel.png" />
  <link rel="manifest" href="/manifest.json" />

  <link rel="stylesheet" type="text/css" href="/th/../theme/css/style.css">
</head>
<body>

<div>
<nav class="nav">
  <div class="nav-left">
    <a class="nav-item" href="/th/">ทฤษฎีและการปฏิบัติ</a>
  </div>

  <label for="menu-toggle" class="nav-toggle">&equiv;</label>
  <input type="checkbox" id="menu-toggle" class="is-hidden"/>

  <div class="nav-right nav-menu">
<a class="nav-item" href="/th/pages/about.html">เกี่ยวกับ</a>
    <a class="nav-item" href="/th/archives.html">สารบรรณ</a>
    <a class="nav-item" href="/th/categories.html">ประเภท</a>
    <a class="nav-item" href="/th/tags.html">แท็ก</a>
    <a class="nav-item" href="/th/authors.html">ผู้เขียน</a>
    <!--TODO: add links for Links(optional), and RSS -->

    <span class="vertical-divider"></span>

        <a class="nav-item" href="/">English</a>
        <a class="nav-item" href="/zh/">中文</a>
  </div>
</nav><gcse:search></gcse:search><main role="main" class="article">
  <article>
    <header>
      <h1>
        <a href="/th/2016/01/12/my-last-words-by-ajahn-prawit/"
           rel="bookmark"
           title="Permalink to คำสั่งเสีย - พระอาจารย์ ประวิทย์">
          คำสั่งเสีย - พระอาจารย์ ประวิทย์
        </a>
      </h1>
    </header>
<aside><time datetime="2016-01-12T00:00:00+08:00">
    มกราคม 12, 2016
  </time></aside>
    <aside><div class="available-translations">
      <span>การแปล</span>:&nbsp;<a href="/th/../2012/12/11/my-last-words-by-ajahn-prawit/">English</a>&nbsp;</div><div class="edit-on-github"><a href="https://github.com/siongui/userpages/tree/master/content/articles/2016/01/12/my-last-words-by-ajahn-prawit%25th.rst">แก้ไขที่ Github</a></div></aside>
    <hr>

    <div class="main-content"><div class="section" id="section-2">
<h2>คำสั่งเสีย</h2>
<p>อำนวยสุขสวัสดี  สาธุชนทุกท่าน</p>
<p>เสียงที่ท่านกำลังได้ยินอยู่นี้เป็นเสียงของผู้ตาย  อย่าเพิ่งตกใจ !  เป็นเสียงของผู้ตายที่ได้บันทึกเสียงเตรียมไว้ก่อนตาย  เพื่อเป็นการขอบคุณและให้ข้อคิดแก่ท่านทั้งหลายผู้มาร่วมในงานศพของข้าพเจ้า</p>
<p>ข้าพเจ้าเชื่อว่า  ความตายของข้าพเจ้าคงทำให้คนบางคนซึ่งใกล้ชิดกับข้าพเจ้า โดยฐานะญาติก็ดี เพื่อนสหธรรมิกก็ดี  มีความรู้สึกเสียใจบ้างเป็นธรรมดา  แม้จะไม่มากนักก็ตาม  เพื่อเป็นการปลอบใจแก่ท่านทั้งหลายที่รู้สึกว่าสูญเสียข้าพเจ้าไป  และเพื่อเป็นคำแนะนำหรือคำปลอบใจล่วงหน้า  สำหรับท่านทั้งหลายที่จะต้องสูญเสียคนที่ท่านรักในกาลต่อไป  เพื่อประโยชน์แก่บุคคลทั้งสองพวกดังกล่าว  ข้าพเจ้าจึงขอกล่าวธรรมกถาแก่ท่านทั้งหลายดังต่อไปนี้</p>
<p>เมื่อปี ๒๕๔๙  ข้าพเจ้าจำพรรษาที่วัดหาดใหญ่-สิตาราม  จ.สงขลา  หลังจากออกพรรษาได้ไม่กี่วัน  มีผู้ชายคนหนึ่งถูกยิงเสียชีวิตห่างจากวัดเกือบ ๒๐๐ เมตร  ในขณะที่ข้าพเจ้าไปยืนดูศพอยู่นั้น  มีความรู้สึกนึกคิดเกิดขึ้น ๔ อย่าง  คือ</p>
<p><strong>๑.คนตายไม่มีความทุกข์เลย</strong>  แม้เขาจะถูกยิงที่ศีรษะถึง ๓ นัด  แม้เขาจะนอนอยู่บนพื้นดินโดยไม่มีเสื่อ  หมอน  หรือผ้าห่ม  แม้เขาจะตกเป็นเป้าสายตาของพระ-เณร  เจ้าหน้าที่ตำรวจ  หน่วยกู้ภัย  และชาวบ้านแถบนั้น  ร่วมร้อยคน  หรือหากแม้ทิ้งศพไว้อย่างนั้น  เขาก็จะไม่เป็นทุกข์แม้จากหมู่แมลงวันและหมู่หนอนที่ชอนไช  สรุป ว่า  เขาไม่มีทุกข์เลยโดยประการทั้งปวง  แล้วเราจะเป็นทุกข์เพราะเขาทำไม ?  นี่คือความรู้สึกประการแรกในขณะที่ข้าพเจ้ายืนดูศพอยู่</p>
<p>ข้าพเจ้าจึงอยากจะบอกแก่ท่านทั้งหลายว่า  <strong>ณ ขณะนี้ข้าพเจ้าเองก็ไม่มีทุกข์เช่นกัน</strong>  ความทุกข์ทั้งหลายบรรดามีในโลกนี้  อาทิ  ความทุกข์จากความหิวกระหาย  หนาว  ร้อน  ก็ดี  ความทุกข์จากโรคภัยไข้เจ็บต่างๆก็ดี  ความทุกข์จากการแสวงหาทรัพย์  รักษาทรัพย์  หรือสูญเสียทรัพย์ก็ดี  ความทุกข์จากอาการอกหักหรือผิดหวังประการใดๆก็ดี  ความทุกข์จากความกลัวต่างๆก็ดี  หรือความทุกข์อื่นใดก็ดี  บัดนี้ข้าพเจ้าไม่มีความทุกข์นั้นเลย  เช่นนี้แล้วท่านทั้งหลายควรจะแสดงความยินดีกับข้าพเจ้าไม่ใช่หรือ ?  ในกรณีคนตายรายอื่นๆก็เช่นเดียวกัน  ด้วยเหตุนี้ท่านทั้งหลายจึงไม่ควรเป็นทุกข์เพราะความตายของคนนั้นๆเช่นกัน</p>
<p><strong>ความคิดประการที่ ๒</strong>  ในขณะที่ยืนดูศพอยู่  ข้าพเจ้าคิดว่า  ความตายของคนคนนี้คงทำให้ญาติพี่น้อง  ลูกเมีย  และเพื่อนฝูงหลายคนต้องเสียใจ  ต้องหลั่งน้ำตาเพราะความตายของเขา  แม้ว่าพระ-เณรและชาวบ้านที่ไปยืนดูอยู่นั้นไม่มีใครหลั่งน้ำตา  เพราะไม่มีใครรู้จักเขาก็ตาม  แต่ญาติพี่น้องดังกล่าวเหล่านั้นต้องเสียใจร้องไห้แน่นอน  เมื่อเขารู้ว่าคนที่เขารักถูกยิงตายเสียแล้ว</p>
<p>ข้าพเจ้าคิดถึงคนอื่นๆที่ยังมีชีวิตอยู่ว่า  ถ้าคนนั้นๆตายไป  ก็คงจะมีญาติพี่น้องหลายคนต้องเสียใจหลั่งน้ำตาเพราะความตายของคนคนนั้นเช่นกัน  แล้วข้าพเจ้าก็คิดถึงตัวเอง  หากข้าพเจ้าตายไป  พ่อแม่  พี่สาว  และญาติคนอื่นๆคงรู้สึกเสียใจและร้องไห้เพราะความตายของข้าพเจ้าเช่นกัน</p>
<p>ด้วยความคิดเหล่านี้ทำให้ข้าพเจ้าคิดต่อไปว่า  <strong>คนเราหากแม้มีชีวิตอยู่และตายจากไปโดยไม่ทำให้ใครต้องหลั่งน้ำตาเพราะตนเป็นเหตุ  นับเป็นชีวิตที่ประเสริฐไม่น้อย</strong></p>
<p>ข้าพเจ้าเคยคิดเมื่อเป็นสามเณรว่า  ข้าพเจ้าไม่ต้องการให้ใครเป็นทุกข์เพราะข้าพเจ้าเป็นเหตุ    ข้าพ -เจ้าไม่ต้องการเป็นภาระของใคร  และไม่ต้องการให้ใครเป็นภาระของข้าพเจ้าเช่นกัน  หากสามารถรู้วันตายล่วงหน้า  ข้าพเจ้าจะเดินไปตายในป่าหรือในถ้ำในเหวที่ไม่มีใครพบเห็นได้  เพื่อจะได้ไม่เป็นภาระแก่ใคร  แต่เสียดายที่ข้าพเจ้ายังไม่มีความสามารถดังนั้น</p>
<p>ที่ข้าพเจ้ากล่าวมานี้เพื่อแสดงให้เห็นว่า    ข้าพ- เจ้าไม่ต้องการให้ใครหลั่งน้ำตาเพื่อข้าพเจ้านั่นเอง  บัด นี้ข้าพเจ้าเสียชีวิตแล้ว  และได้ตกเป็นภาระของท่านทั้งหลายในการจัดงานศพให้ข้าพเจ้า</p>
<p>ดังข้าพเจ้ากล่าวถึงความเห็นของตัวเองแล้วว่า  คนเราหากมีชีวิตอยู่และตายจากไปโดยไม่ทำให้ใครต้องหลั่งน้ำตา  นับเป็นชีวิตที่ประเสริฐไม่น้อย  <strong>ท่านทั้งหลายกรุณามอบชีวิตอันประเสริฐให้ข้าพเจ้าด้วยเถิด</strong></p>
<p><strong>ความคิดประการที่ ๓</strong>  ในขณะที่ข้าพเจ้ายืนดูศพอยู่  ข้าพเจ้าคิดว่า  หากแม้ผู้ตายสามารถกล่าวคำสั่งเสียได้  ก่อนตายเขาคงสั่งเสียไม่ให้คนที่อยู่ข้างหลังเป็นทุกข์เพราะเขา  เป็นความจริงว่า  <strong>คนที่มีความรักความหวังดีต่อกันนั้น  เขาไม่ต้องการให้คนที่เขารักเป็นทุกข์  โดยเฉพาะอย่างยิ่งเป็นทุกข์เพราะตนเป็นเหตุ</strong></p>
<p>ในสมัยเด็กๆ  ครั้งหนึ่งข้าพเจ้าเล่นน้ำในลำคลอง  ดำน้ำไปชนก้อนหินจนหน้าผากถลอก  มีเลือดไหลซิกๆ  เมื่อกลับถึงบ้าน  โยมแม่เห็นเข้าก็แสดงอาการตกใจ  รีบเข้ามาดู  ถามว่าไปโดนอะไรมา  แล้วไปหายามาใส่ให้  บาดแผลทำให้ข้าพเจ้ารู้สึกเจ็บกายเพียงเล็กน้อยเท่านั้น  แต่เมื่อเห็นโยมแม่แสดงอาการเป็นห่วงแล้วรู้สึกไม่สบายใจเลย  แม้ใจหนึ่งจะคิดว่า  หน้าผากผมไม่ได้เจ็บอะไรมากมาย  ทำไมแม่ต้องเจ็บแทนผมด้วย ?  แต่ข้าพเจ้าก็เข้าใจ  นั่นเพราะโยมแม่รักข้าพเจ้า</p>
<p>เมื่อข้าพเจ้าบวชเป็นสามเณรแล้ว  ครั้งหนึ่งเมื่อกลับไปเยี่ยมบ้าน  ก่อนลากลับโยมพ่อเข้ามานั่งคุยด้วย  และจะถวายเงินแก่ข้าพเจ้า  แต่ข้าพเจ้าไม่รับ  ท่านได้คะยั้นคะยอข้าพเจ้า  บอกว่า  เก็บเงินใส่ย่ามไว้บ้างเป็นค่ารถ  เจ็บไข้ไม่สบายขึ้นมาก็จะได้ใช้เป็นค่ายา  ข้าพเจ้าก็ยังยืนกรานที่จะไม่รับเช่นเดิม  ข้าพเจ้าเห็นตาโยมพ่อแดงๆ  มีน้ำตาคลอเบ้า  รู้ว่าท่านเป็นห่วง  จึงได้พูดปลอบใจท่านว่า  ถึงไม่มีเงินก็ไม่เป็นไรหรอก  เวลาจะไปไหนขออาศัยเขาโดยสารรถไปก็ได้  เขาไม่ให้ไปก็เดินไปเท่านั้นแหละ  แต่เท่าที่ผ่านมาเขาก็ให้ไปทุกครั้ง  โยมพ่อจึงได้หยุดพูด  เหตุการณ์ครั้งนี้ข้าพเจ้ารู้สึกไม่ค่อยสบายใจเช่นกัน  ไม่สบายใจที่โยมพ่อรู้สึกไม่สบายใจเพราะเป็นห่วงที่ข้าพเจ้าไม่รับเงิน</p>
<p>ข้าพเจ้ายกเหตุการณ์ ๒ ครั้งนี้มา  เพื่อสนับสนุนความเห็นของข้าพเจ้าที่ว่า  คนที่รักกันนั้นเขาไม่ต้องการให้คนที่เขารักเป็นทุกข์  โดยเฉพาะอย่างยิ่งเป็นทุกข์เพราะเขาเป็นเหตุ  ข้าพเจ้าเชื่อว่าแม้ท่านทั้งหลายก็คงมีประสบการณ์ที่สามารถสนับสนุนความเห็นของข้าพเจ้าได้เช่นกัน</p>
<p>ข้าพเจ้าเองก็มีความปรารถนาดีต่อท่านทั้งหลาย  ไม่ต้องการให้ท่านทั้งหลายมีความทุกข์  ถ้าวันนี้  เมื่อข้าพเจ้าตายจากท่านทั้งหลายไป  ทำให้ท่านมีความทุกข์  เสียใจ  ข้าพเจ้าคงรู้สึกพลอยไม่สบายใจไปด้วย  <strong>ท่านทั้งหลายต้องการให้ข้าพเจ้าเป็นทุกข์เพราะความทุกข์ของท่านหรือ ?</strong></p>
<p><strong>ความรู้สึกประการที่ ๔</strong>  ข้าพเจ้ารู้สึกว่า  <strong>ศพที่นอนอยู่ก็คือขยะที่เจ้าของชีวิตทิ้งแล้วนั่นเอง</strong>  ศพจะเป็นขยะได้อย่างไร ?  ท่านทั้งหลายจงพิจารณาดู</p>
<p>ความเป็นขยะไม่ได้ถือกำเนิดมาแต่เดิม  แต่เป็นผลมาจากความเปลี่ยนแปลงของสิ่งมีค่าชิ้นหนึ่ง  ที่ถูกกาลเวลากัดกร่อน  จนคุณค่าลดน้อยลงไป  และหมดสิ้นไปในที่สุด  ความเป็นขยะจึงอุบัติขึ้น  ณ  จุดนั้น</p>
<p>เมื่อท่านทั้งหลายซื้อดอกไม้ใส่แจกันบูชาพระ  ๗ วันผ่านพ้นสภาพเป็นเช่นใด ?</p>
<p>เมื่อท่านทั้งหลายรับประทานอาหารที่ตนชื่นชอบอย่างเอร็ดอร่อย  เวลาผ่านไปไยท่านทั้งหลายต้องเข้าห้องส้วมเพื่อขับถ่ายมันเสียเล่า ?</p>
<p>เสื้อผ้าสุดสวยที่ท่านซื้อมา  ๕ ปี ๑๐ ปีให้หลังหรือท่านยังสวมใส่ ?</p>
<p>เจ้าสาวแสนสวยที่ได้มาโดยยาก  เสียสินสอดเป็นหมื่นเป็นแสนกว่าจะได้มา  ยังไม่ทันไรก็แยกทางกันเสียแล้ว  สภาพเช่นนี้หรือมิใช่มีดาษดื่นทั่วไป ?</p>
<p>รถเก๋งราคาแพง  สุดท้ายหรือมิใช่เศษเหล็กกองหนึ่ง ?   ฯลฯ</p>
<p>ตัวอย่างทั้งหลายเหล่านี้แสดงให้เห็นว่า  <strong>ความเปลี่ยนแปลงได้ทำให้สิ่งหนึ่งที่ดูมีค่ายิ่งนักในเวลาหนึ่ง  กลายเป็นขยะที่เจ้าของรังเกียจไปในที่สุด</strong></p>
<p>ชีวิตคนก็ไม่แตกต่าง  แม้ชีวิตจะเป็นสิ่งมีค่าสูงสุดที่เจ้าของชีวิตแต่ละคนหวงแหน  บำรุงบำเรออย่างดีที่สุด  แต่เมื่อชีวิตนั้นถูกชราภาพเบียดเบียน  ผิวพรรณที่เคยเปล่งปลั่งกลับเหี่ยวย่นไป  ดวงตาที่เคยมองเห็นอะไรชัดเจนกลับฝ้าฟางหรือถึงกับบอดไป  พละกำลังที่เคยแข็งแรงกลับอ่อนแรงลงไป  ที่เคยเดินได้ตามปกติกลับต้องใช้ไม้เท้า  กระนั้นก็ยังจวนจะล้ม  สมองที่เคยเปรื่องโปร่งแจ่มใส  กลับเฉื่อยชาทึมทื่อไป  อวัยวะทุกส่วนที่เสื่อมโทรมไปพร้อมที่จะทำให้เจ้าของเจ็บปวดอยู่ทุกขณะก็ดี  หรือถูกเบียดเบียนจากอุปัทวะเหตุอย่างใดอย่างหนึ่ง  อาทิ  ถูกยิง  ถูกแทง  รถชน  เป็นโรคเอดส์  มะเร็ง  เป็นต้น  ก็ดี  ชีวิตที่เคยหวงแหนก็กลับกลายเป็นขยะที่เจ้าของต้องการจะทิ้งไปเสียเท่านั้นเอง  ในขณะแห่งความตายก็คือเจ้าของชีวิตได้ตัดสินใจทิ้งชีวิตนั้นเสียแล้ว      สิ่งที่เหลืออยู่จึงเป็นเพียงซากศพที่เปรียบประดุจท่อนไม้ท่อนหนึ่ง</p>
<p><strong>บัดนี้ชีวิตของข้าพเจ้าได้กลายเป็นขยะไปเสียแล้ว  ข้าพเจ้าจึงทิ้งมันเสียดังท่านทั้งหลายเห็นอยู่นี้  ด้วยเหตุนี้ท่านทั้งหลายจึงไม่ควรเสียใจกับความตายของข้าพเจ้า</strong>  แต่ควรดีใจกับข้าพเจ้าที่ได้ทิ้งขยะอันน่ารังเกียจไปเสียที  ต่อนี้ไปก็เป็นภาระของท่านทั้งหลายช่วยกำจัดขยะกองนี้ให้ข้าพเจ้าด้วยก็แล้วกัน</p>
<p>นี่คือความรู้สึก ๔ ประการของข้าพเจ้าในขณะยืนดูศพอยู่  ขอสรุปอีกครั้งหนึ่งว่า</p>
<p>ความรู้สึกประการที่หนึ่ง  คนตายไม่มีความทุกข์เลย  แล้วเราจะทุกข์เพราะเขาทำไม ?  บัดนี้ข้าพเจ้าเป็นคนตาย  ไม่มีความทุกข์เลยเช่นกัน  แล้วท่านทั้งหลายจะทุกข์เพราะข้าพเจ้าทำไม ?</p>
<p>ความรู้สึกประการที่สอง  คนเราหากแม้มีชีวิตอยู่และตายจากไปโดยไม่ทำให้ใครต้องหลั่งน้ำตาเพราะตนเป็นเหตุ  นับเป็นชีวิตที่ประเสริฐไม่น้อย  ท่านทั้งหลายกรุณามอบชีวิตอันประเสริฐให้ข้าพเจ้าด้วยเถิด</p>
<p>ความรู้สึกประการที่สาม  คนตายไม่ต้องการให้คนที่อยู่ข้างหลังเป็นทุกข์เพราะเขาเป็นเหตุ  ข้าพเจ้าก็เช่นกัน</p>
<p>ความรู้สึกประการที่สี่  ศพคือขยะชิ้นหนึ่งที่คนตายทิ้งแล้ว ข้าพเจ้าก็ได้ทิ้งขยะชิ้นนี้แล้วเช่นกัน  ท่านทั้งหลายจะเป็นทุกข์เพราะขยะชิ้นหนึ่งทำไม ?</p>
<p>ข้าพเจ้ายังมีเรื่องที่อยากจะบอกกล่าวแก่ท่านทั้งหลายอีกมากมาย  ขอท่านทั้งหลายจงตั้งใจสดับด้วยดีต่อไปเถิด</p>
<p>ข้าพเจ้ามีความรู้สึกว่าตัวเองคงมีอายุไม่ยืน  และจริงๆแล้วข้าพเจ้าก็ไม่ต้องการอายุยืนเสียด้วย  เพราะได้เห็นคนมีอายุยืนมักอ่อนแอ  มีโรคภัยไข้เจ็บเบียดเบียน  ต้องพึ่งพาอาศัยคนอื่นอยู่เสมอ  ซึ่งข้าพเจ้าไม่ต้องการเช่นนั้น  ในเรื่องอายุยืนอายุสั้นนี้ข้าพเจ้ามีความเห็นที่อยากเสนอให้ท่านทั้งหลายพิจารณาดังนี้</p>
<p>คนเราโดยทั่วไป  เมื่อเห็นคนบางคนตายเมื่ออายุยังน้อย  ก็รู้สึกเสียดายแทนว่า  <strong>ทำไมอายุน้อยจัง  น่าจะอยู่ต่อไปอีกอย่างน้อยจนถึงอายุ ๖๐-๗๐ ปี</strong>  เป็นต้น  เมื่อเห็นคนบางคนตายเมื่ออายุเกือบร้อยหรือร้อยกว่า  ก็รู้สึกยินดีด้วยว่า  <strong>โอ้ !  อายุยืนจัง</strong>  แล้วตัวก็อยากจะมีอายุยืนอย่างนั้นบ้าง  นี่คือความรู้สึกของคนส่วนใหญ่</p>
<p>แต่สำหรับพระอรหันต์ผู้หมดความยินดีในชีวิตแล้ว  ไม่มีความแตกต่างระหว่างการตายเมื่ออายุยังน้อยและอายุมาก  เพราะใจของท่านไม่มีความยินดียินร้ายในชีวิตแล้วนั่นเอง</p>
<p><strong>คนเราต้องการอายุยืน  แต่หารู้ไม่ว่าอายุยืนก็คือความทุกข์ยืนนั่นเอง</strong>  ตรงข้ามอายุสั้นก็คือความทุกข์สั้นเช่นกัน  สำหรับท่านผู้มีปัญญาเห็นความเป็นจริงของชีวิตและหมดความยินดีในชีวิตแล้ว  การด่วนตายเมื่ออายุยังน้อยกลับเป็นการดีกว่าอายุยืนด้วยซ้ำ  เพราะจะได้ปลดปล่อยภาระคือกองทุกข์นี้ไปเสียที  หากอายุยืนยาวต่อไปก็คือภาระยืนยาวไปด้วย</p>
<p>เปรียบเหมือนการแบกของหนัก ๕๐ กิโลกรัมของคนสองคน  คนหนึ่งแบกไปได้ ๕๐ เมตรก็วางเสีย  อีกคนหนึ่งแบกไปถึง ๑๐๐ เมตรจึงได้วาง  ๒ คนนี้ใครหนักและเหนื่อยกว่ากัน ?</p>
<p>เช่นนี้แล้วการด่วนตายเมื่ออายุยังน้อยไม่ดีกว่าการมีอายุยืนดอกหรือ ?</p>
<p>ท่านทั้งหลายได้ฟังข้อความนี้แล้วอาจมีแง่มุมที่นึกค้านอยู่ในใจ  ข้าพเจ้าก็มองเห็นแง่มุมนั้นอยู่  จงมองถึงประโยชน์จากข้อความดังกล่าวเถิด</p>
<p>ข้าพเจ้าเคยรู้สึกเสียดายพระอาจารย์หลายๆรูปที่ท่านมรณภาพเมื่ออายุยังน้อย  เพียง ๕๐ - ๖๐ ปีเท่านั้น  หากท่านมีอายุสัก ๘๐ หรือ ๙๐ ปี  คงทำประโยชน์ได้มากกว่านี้  แต่เมื่อพิจารณาแล้วจึงได้ความเข้าใจดังกล่าว</p>
<p>วันนี้ข้าพเจ้าอาจมรณภาพทั้งที่อายุยังน้อย  ท่านทั้งหลายอาจรู้สึกเสียดายแทนข้าพเจ้า  หากเป็นเช่นนั้นท่านจงพิจารณาข้อความที่กล่าวแล้วบ่อยๆเถิด  แล้วท่านจะละความรู้สึกเสียดายนั้นได้  และท่านจะไม่รู้สึกน้อยใจตัวเอง  หากท่านจะต้องตายเมื่ออายุยังน้อยบ้าง</p>
<p>ข้าพเจ้าไม่ทราบว่าจะตายด้วยเหตุใด   สถานที่ใด  เวลาใด  และตายในสภาพเช่นไร  ข้าพเจ้าจึงพยายามเตรียมพร้อมอยู่เสมอ  <strong>และไม่ว่าข้าพเจ้าจะตายในสภาพเช่นไร  มันย่อมเป็นความเหมาะสมเสมอ</strong></p>
<p>หากท่านทั้งหลายได้เห็นข้าพเจ้าตายในสภาพที่ไม่น่าดู  ท่านทั้งหลายจะรู้สึกอย่างไร  เศร้าเสียใจ  รังเกียจ  สงสาร  สมเพช  สมน้ำหน้า  หรืออย่างไร ?  ไม่ว่าท่านทั้งหลายจะรู้สึกอย่างไรล้วนไม่เกี่ยวกับข้าพเจ้าทั้งนั้น  เป็นสิ่งที่ท่านทั้งหลายต้องรับผิดชอบในความรู้สึกของตัวเอง</p>
<p>ข้าพเจ้าอยากจะเล่าให้ท่านทั้งหลายฟังว่า</p>
<p>ครั้งหนึ่งขณะบิณฑบาต  ข้าพเจ้าเห็นสุนัขตายอยู่ข้างถนน  ตั้งแต่เพิ่งตายใหม่ๆจนขึ้นอืดขึ้นพอง  มีหนอนชอนไช  ส่งกลิ่นเหม็น  จนเหลือเพียงซากแห้งๆและกลิ่นสาบๆ  ข้าพเจ้าถามตัวเองว่า  หากข้าพเจ้าต้องตายเหมือนหมาข้างถนนตัวนี้จะรู้สึกอย่างไร ?</p>
<p>คงน่าเกลียดยิ่งกว่าหมาตัวหนึ่ง  เป็นความรู้สึก</p>
<p>ข้าพเจ้าถามตัวเองต่อว่า  นอนตายในโลงศพอันงดงาม  มีคนจัดงานศพให้อย่างมีเกียรติ        กับนอนตายเหมือนหมาข้างถนนต่างกันอย่างไร ?</p>
<p>นอนตายข้างถนน  เน่าเฟะเหมือนหมาตัวหนึ่ง  มันดูอุจาด  ความรู้สึกหนึ่งตอบ</p>
<p>คนตายอุจาด  หรือคนเป็นรู้สึกอุจาด ?  ความคิดหนึ่งถาม</p>
<p>คนเป็น !</p>
<p>ข้าพเจ้าจึงเสนอความเห็นกับตัวเองว่า</p>
<p><strong>ถ้าเช่นนั้นคนตายก็ไม่รู้สึกเป็นทุกข์อะไรเลย  ไม่ว่านอนตายที่ไหน  อย่างไร  เมื่อเป็นเช่นนี้การนอนตายเหมือนหมาข้างถนนจะแปลกอะไร ?</strong></p>
<p>ข้าพเจ้าจึงอยากจะบอกกับท่านทั้งหลายว่า  ไม่ว่าข้าพเจ้าจะตายในสภาพเช่นไร  ข้าพเจ้าจะไม่ยึดถือจนทำให้ตัวเองเป็นทุกข์  แล้วท่านทั้งหลายจะยังยึดถืออยู่อีกทำไม ?</p>
<p>ท่านทั้งหลายจงตั้งใจฟังต่อไป</p>
<p><strong>การที่เราอยากให้คนคนหนึ่งอยู่กับเราไปนานๆ  นั่นเพราะเราเห็นแก่ตัว  เรารู้สึกมีความสุขที่ได้อยู่กับเขา  ไม่ต้องการให้เขาจากไป  เพราะเมื่อเขาจากไปเราจะไม่มีความสุขดังกล่าว  การที่เราอยากอยู่กับเขาไปนานๆจึงเป็นความเห็นแก่ตัว</strong></p>
<p>เราต้องมองในอีกมุมหนึ่ง  เป็นมุมของคนคนนั้น  ไม่ใช่มุมของเรา  แล้วเราจะรู้ว่า  บางทีคนคนนั้นเขาต้องการจากเราไป  เพื่อเขาจะได้มีความสุขมากขึ้นที่ไม่ต้องมีเรา  หรือบางทีเขาก็ยังรักเราไม่อยากจากเราไปเช่นกัน  แต่เขารู้ว่าเมื่อเขาจากเราไปแล้ว  เขาจะได้พบกับสิ่งใหม่ที่จะทำให้เขามีความสุขกว่าเดิม  เขาจึงต้องจากเราไป  ไม่ว่าด้วยเหตุใด  เราต้องมองว่า  <strong>การที่เขาจากเราไปทำให้เขามีความสุขกว่าเดิม  แล้วเราจะฉุดรั้งเขาไว้ทำไม ?</strong>  เราควรปล่อยเขาไปตามทางที่เขาอยากจะไปมิใช่หรือ ?</p>
<p>การที่เรารักเขา  ไม่ควรจะเพียงเพราะทำให้เรามีความสุข  แต่ควรจะหมายถึงทำให้เขามีความสุขด้วย  วันนี้  เมื่อเขาจะมีความสุขกว่าที่ได้จากเราไปเพื่อพบสิ่งใหม่ที่ดีกว่าเดิม  เราควรแสดงความยินดีกับเขามิใช่หรือ ?</p>
<p>ความเกี่ยวข้องของผู้คนย่อมมีความรักในฐานะใดฐานะหนึ่งอยู่ด้วยเสมอ  พ่อแม่รักลูก  ลูกรักพ่อแม่  สามีภรรยารักกัน  พี่น้องรักกัน  สหายสนิทรักกัน  เมื่อคนที่เรารักตายจากไป  เราต้องพยายามมองอย่างที่กล่าวไปแล้ว  ความทุกข์จากความรู้สึกสูญเสียก็จะลดน้อยลง</p>
<p>วันนี้ข้าพเจ้าได้จากท่านทั้งหลายไป  ไปตามทางที่ควรจะไป  ท่านทั้งหลายจงร่วมยินดีกับข้าพเจ้าเถิด</p>
<p>ครั้งหนึ่ง  ข้าพเจ้าคิดถึงโยมแม่ว่า  ตอนนี้โยมแม่เป็นอย่างไรบ้างหนา ?  แล้วคิดว่าโยมแม่คงสบายดี  หากโยมแม่เจ็บป่วยไม่สบายคงมีคนโทรศัพท์มาบอกบ้าง  เพราะท่านรู้ว่าข้าพเจ้าอยู่ที่นี่</p>
<p>เพียงแค่นี้ข้าพเจ้าจึงเข้าใจ  ก่อนหน้านี้ข้าพเจ้าไม่ได้นึกถึงโยมแม่  แม้โยมแม่ยังมีชีวิตอยู่แต่ข้าพเจ้าก็ไม่ได้รับรู้ถึงการดำรงอยู่ของท่าน  ถึงท่านยังมีชีวิตก็เสมือนไม่มีนั่นเอง  เพราะไม่ได้คิดถึงท่าน  ข้าพเจ้าไม่รู้สึกมีความสุขหรือความทุกข์เนื่องเพราะโยมแม่เลยในขณะที่ข้าพเจ้าไม่ได้คิดถึงท่าน   แต่เมื่อคิดถึงท่านและเชื่อแน่ว่าท่านยังต้องมีชีวิตอยู่อีกแน่นอน  ข้าพเจ้าจึงรู้สึกยินดี</p>
<p>ข้าพเจ้าจึงได้ข้อคิดว่า</p>
<p><strong>การดำรงอยู่หรือการจากไปของสิ่งๆหนึ่งไม่ได้ทำให้เราเป็นทุกข์เลย  ตราบเท่าที่เราไม่ได้รับรู้ถึงการดำรงอยู่หรือการจากไปของมัน</strong></p>
<p><strong>แต่เมื่อเราคิดถึงหรือรับรู้ถึงการดำรงอยู่หรือการจากไปของมัน  จึงทำให้เราเป็นสุขหรือเป็นทุกข์มากบ้างน้อยบ้าง  ขึ้นอยู่กับว่าเรารักสิ่งนั้นมากน้อยแค่ไหน  และเราเข้าใจและยอมรับความจริงได้มากน้อยแค่ไหน</strong></p>
<p>ข้าพเจ้าจึงรู้สึกว่า  ไม่สำคัญว่าเวลานี้แม่จะมีชีวิตอยู่อีกหรือไม่  หากคิดถึงแม่  แม้แม่จะตายไปแล้ว  ก็เสมือนแม่ยังมีชีวิตอยู่นั่นเอง  เพราะแม่อยู่ในใจข้าพเจ้า  กลับกัน  หากไม่ได้คิดถึงแม่  แม้ว่าแม่จะยังมีชีวิตอยู่ก็เสมือนไม่มีนั่นเอง  เพราะเราไม่ได้รับรู้ถึงการดำรงอยู่ของท่าน  และไม่รู้สึกเป็นทุกข์กับการดำรงอยู่ของท่านเลย</p>
<p>จากเรื่องนี้ข้าพเจ้าจึงอยากบอกแก่ท่านทั้งหลายว่า  วันนี้ข้าพเจ้าได้ตายจากท่านทั้งหลายไปแล้ว  แต่นั่นไม่ใช่สิ่งสำคัญ  ข้าพเจ้ายังจะอยู่ในใจของท่านถ้าท่านนึกถึงข้าพเจ้า   แม้ว่าท่านจะไม่ได้เห็นหน้าข้าพเจ้าอีกก็ตาม</p>
<p>ในกรณีที่คนอื่นๆซึ่งเป็นที่รักของท่านได้ตายจากท่านไป  ท่านก็ควรทำอย่างนี้  <strong>คิดถึงเขา  แล้วเขาจะอยู่ในใจท่าน</strong></p>
<p>ครั้งหนึ่งเมื่อข้าพเจ้าไปจำพรรษาที่สำนักสงฆ์เขารังนอกเฉลิมพระเกียรติ  จ.ภูเก็ต  ซึ่งเป็นที่ที่ข้าพเจ้าชอบมาก  เมื่อเดินทางกลับวัดเขาสนามชัย  หัวหิน  ซึ่งเป็นวัดที่ข้าพเจ้าบวช  ในขณะนั่งรถทัวร์ออกจากภูเก็ตข้าพเจ้าถามตัวเองว่า</p>
<p>หากไม่ได้กลับมาภูเก็ตอีกจะรู้สึกอย่างไร ?</p>
<p>คำตอบที่ปรากฏในใจคือ</p>
<p>ไม่เป็นไร  ถึงจะต้องจากภูเก็ตไปโดยไม่ได้กลับมาอีก  แต่ข้าพเจ้าก็กำลังไปหัวหินซึ่งเป็นที่ที่ข้าพเจ้าชอบมากกว่าภูเก็ตด้วยซ้ำ  อีกอย่างหนึ่งข้าพเจ้าก็ได้มาอยู่ภูเก็ตหลายครั้งแล้ว  แม้ไม่ได้กลับมาอีกก็ไม่เสียดาย  ต่อไปอาจไปเจอสถานที่ที่ยังไม่เคยไปซึ่งน่าอยู่กว่าภูเก็ตก็อาจเป็นได้</p>
<p>จากความคิดถามตอบเหล่านี้  ทำให้ข้าพเจ้าเข้าใจว่า  <strong>การที่คนเราต้องจากสิ่งใดสิ่งหนึ่งนั้นไม่ได้ทำให้เราเป็นทุกข์เลย  ถ้าเราไม่มีความอาลัยในสิ่งนั้น  หรือมีสิ่งอื่นที่มีค่าพอกันหรือยิ่งกว่ารอเราอยู่  เราย่อมยินดีที่จะจากสิ่งนั้นไปหาสิ่งใหม่ที่ดีกว่าด้วยความเต็มใจ</strong></p>
<p>วันนี้ข้าพเจ้าตายจากโลกมนุษย์ไปโดยไม่รู้สึกอาลัยอาวรณ์  อย่างไรเสียข้าพเจ้าคงได้กลับมาเกิดในโลกมนุษย์นี้อีก  หรือไม่ก็ได้ไปเกิดในภพภูมิที่ดีกว่ามนุษย์</p>
<p>ฉะนั้นจึงอยากจะบอกแก่ท่านทั้งหลายเพื่อจะได้ไม่ร่วมเสียใจกับข้าพเจ้า  และเมื่อท่านต้องตายเองก็จะได้ไม่อาลัยอาวรณ์ในโลกมนุษย์  โดยเอาใจไปผูกพันไว้กับภพภูมิที่ดีกว่า</p>
<p>ข้าพเจ้าขอกล่าวกับท่านทั้งหลายเพียงแค่นี้ก่อน</p>
</div>
</div>

    <footer><hr><address><b>ผู้เขียน</b>:
    <a rel="author"
       href="/th/author/phraaacchaary-prawithy.html">พระอาจารย์ ประวิทย์</a>
  </address><aside>
    <i>&isin;</i> <b>ประเภท</b>:
    <a href="/th/category/phraaacchaary-prawithy.html">พระอาจารย์ ประวิทย์</a>
  </aside><aside>
    <i>&sum;</i> <b>แท็ก</b>:
      <a href="/th/tag/phraaacchaary-prawithy.html">พระอาจารย์ ประวิทย์</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div>
<script>
  (function() {
    var cx = '000759460633137666077:43yuu4nvb0c';
    var gcse = document.createElement('script');
    gcse.type = 'text/javascript';
    gcse.async = true;
    gcse.src = (document.location.protocol == 'https:' ? 'https:' : 'http:') +
        '//cse.google.com/cse.js?cx=' + cx;
    var s = document.getElementsByTagName('script')[0];
    s.parentNode.insertBefore(gcse, s);
  })();
</script><script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-31712770-3', 'auto');
  ga('send', 'pageview');

</script><script>
navigator.serviceWorker && navigator.serviceWorker.register('/sw.js').then(function(registration) {
  console.log('Excellent, registered with scope: ', registration.scope);
});
</script></body>
</html>